Ela ekole.
Sawasawa elelo oowelela ekole.
Amina elelo oowama ekole.
Wa amaama ookhala khole ni ekhaka
Wa amaama aakala makhala, ekole, ekhalako ni ekhaka.
Olola
Wa aMuleva wookhala mooma ni makhala.
AMuleva okaaliha makhala.
Neewusa ni amaama ameeliwe mooma.
Amaama aamaliha olimela meele a Amina.
Meele awo aamala wuuma.
Eyaakha ela ti eyaalaala!
Ekhukulu ela ti yawaya aHaawa, yookhala eyaalaala.
Iya myala sa mwaako.
Ala meele oowuma.
Iya myaalo ni myooma sa amaayi.
Maama, enowa!
Enowa?!
Amina, woone enowa ele!
Enowa enoowana ni enaka.
Sawasawa, woone enowa ewanaka ni enaka.
Enowa ni enaka?
Aayo, enaka khinoonana ni enowa!
Iya minika sa Sawasawa.
Amina onoolima.
Owo onilima inika ni nakhuwo.
Iya minika sa Amina

Mukulukhano
Ooniweke mukulukhano ola, ookhalana ikhuni ni 
makukhu.
Mukulukhano ola nakhulu, maxi ti anamwane, niwoko na wi oniwaakulela yaawo wi ekhomaaleke ni okumi.

Onyakula
Sawasawa – Maama, enama ele ekhaani enoonyakula owaani iwe.
Maama – Enama ekhaani?
Sawasawa – Aayo. Yeele ya manyaka, niwokoyoonyikala miiwa.
Maama – Kelelani Sawasawa, mukhule miiwa iiyo.

Olima inika
Eyaakha ela aMuleva aalima inika. Inika iye ikhaani!
Ikhaani?
Aayo, niwoko khiyalimenle. Mahiku ala anilima meele.
Anilima meele?
Aayo, anilima meele ni nakhuwo.

Iya myaalo.
Ela enama ya aMuleva
Iya inenele munamani-mu?
Aayo, inenele!

Oloola
Meelo onaawa amukulukhano aaloole niino aHaawa. 
Amala waaloola aHaawa, aaloole aMuleva alumiye ni enowa elimaka olelo.
Elimaka olelo?
Aayo

Nnawo na mmaka
Nnawo nla ti na mmaka ole ori nlaka nle.
Nlaka nle ori mmaka ole wunnuwa.
Sawasawa olelo aari owannyawe mmaka ole, aawelela ikole.
Mmaka oowaakha Sawasawa, okhala wi saari ikole sawe.

Ehili ya ahaalu
Ahaalu aakhalana ikhaka ni ikhololo. Ehili aya ahaalu 
ti ya mihuwo seiya.
Elelo, ahaalu ahoona enowa yaamukhaani erowaka 
ohilini. Ahaalu aahoma enowa eyo.

Ncoco
Ncoco enama ya owali ehinoonaneya kwekwe. Enama ela enkhalana nnyaka nimoha noowuukumala.
Macoco ahanle omala. Anci aakhala ahinoone ncoco.
Mahiku ala, khanihommwa ni khaniheyiwa.

Muro
Mariyamo orowale omuro ni mucoma awe.
Omuro iwo orakama.
Okhala wiira Mariyamo okhomaala ni ikuru, koohakalala!

Holokho
AMuleva aamutekelela holokho aya wiira ahihononiwe ni akhole.
Wiiraaya holokho ole ahinalimeliwe, muholokhoni, akhole waari owannyaya.
Olelo holokho a aMuleva onninnuwa nnene. 
Olima muhakhu onroromeliwa.
Olelo aMuleva aakhalana muhakhu munceene

Nkiniwerya olima.

Wooliha
Hooti!
Hootiini. Ehaali?
Kihileliwa. Kahi nyuwo.
Mi kinoowereiwa nnaani. Enowa erookiluma kilimaka! 
Nkim’werya okhwirya.
Iii, hi! Kaawaale wooliha eryawe.
Eyo!

Muhakhu
Olima oreera.
Aakhala ahinlima. Awo anoohaawa.
Olima khonrika, onoonyoonya.
Walima, waaleke meele, nakhuwo, mahele, namuruwa, holokho, mikole, minika.
Olima muhakhu wooreera.

Waaneela
Hawaaci – Hooti!
Haliima – Hootiini! Ihaali owaani?
Hawaaci – Naakumi! Kaaweela mooro! 
Haliima – Munrowa wiiriha-ni?
Hawaaci – Kinrowa waaneela ekhaka.
Haliima – Mukimeele yalikana!
Hawaaci – Aani, kinimohiyerani.

Epula
Elelo yoorupa epula.
Epula yeeyo yohaarupa apiipi.
Epula yoolelo yaari yincipale.
Mitano ennirupa epula. Ale amulimme nakhuwo, namuruwa ni ikina, anooraala.
Etala enoomala mitano.

Amaama anthita meele
Amaama akhumale ohiyu erowaka wa aMuleva othita meele.
AMuleva arina esatakha aya namathanu esumana yeela.
Awo ahaalaleya athiyana wiira yaakhalihe othita ni orikelela etanki.
Ni tho, ahaalaleya alamu aya wiira athaye ikhuni.
Okhala wiira aMuleva amaka, owannya aya khoniwuriwa soohapala, ataata aya khanaakhaliherya ni otheka.
Awo anroiha epuri ni karakata

Othikila meele
Mwaakha ola aMuleva yaahaala meele manceene.
Ola mweeri onthikiliwa meele.
AMuleva yaathuma mwaalo mutokotoko woothikilela meele.
Yamala othikila meele, aMuleva anrowa waaneya omwala

Olima oreera
Amina khannyoonyiwa olima. Khata nihiku onoorowa omatta.
Mmatta mookhala nakhuwo, meele ni mahele. 
Meele ale ahuuma.
Ettima ekina mookhala mooma ni enika.
Enika ele yookelela okhomaala.
Amina etala yoommalela.
Olima oreera. Nrowe ninttottopele Amina!

Etthepo
Etthepo ele etokotoko.
AMuleva ahoona etthepo ele mmatta waya.
Mmatta, yoomuhonona nakhuwo, meele ni namuruwa.
Ematta ya aMuleva yaari yuulupale mutano. AMuleva ni amwaaraya ahaana olima, wi ehikhalane etala.

Evili
Vanitu oolummwa ni evili.
Owo ohiiva evili eyo.
Vanitu aahirowa ovahiwa murette.
Nna va oolama.
Omeelo onoorowa omatta olima.
Owo onrowa wuuha miri.
Vahoolo onrowa opaha makutta.

Mattekenya
Sawasawa kharupale ohiyu wa olelo niwoko na ttekenya onim’werya. 
Olelo orowale wa tothoro ni amaama awe wi ace murette. Noophiya wa tothoro, Sawasawa ohooca murette.
Sawasawa woomuttela murima wi onneetta woorattene.
Omaalo onoorowa othwela ni akhwa awe.
Sawasawa owo onkhala ni amaama awe, aHaawa, ni apaapa awe, aMuleva. 
Enupa ya apaapa awe yuulupale, eyo etekiwe ni etthaya, mithala, ni etthuleliwe ni makutthi a mukole.

Ekhaka ya aXarifu 
Xaaka oovara ekhaka.
Ekhaka eyo ti ya aXarifu.
Mwaana a aXarifu oomuhoma xaaka ovanre ekhaka.
Xaaka oohiya ekhaka ehikhwiiye. AXeehe aahita ekhaka ele.
Amaama ahaapeya ekhaka, vano anruwa exima.

Musurukhu muhakhu
Olima ori muteko mmosa onroromeliwa atthu ootheene mulaponi. 
Voolimani ninnikumiha yoolya, notko meele, nakhuwo, nvuka, mattuvi, navanka ni itthu ikina.
Maxi soolimmwa saatta, ikina sohaana othumiha wi atthu ekhalaneke musurukhu onrerela othumela ikuwo, icinka ni ovarela miteko sikina, ntoko orowa oxipiritaale.

Ephome
Ephome ti okumi wa atthu.
Nihiku nimosa mwaana Amina aavoreiwa, owo ahixanka vanceene. 
Amina aahirowa waaphavela akulukhano, amuhelela makeya vo wi amulamihe mwaana ole.
Mene, akulukhano awo yahimoceela. Munnisuwela etthu ene? 
Mwaana Amina yaamuhalela ephome. Ephome muru wa ekumi.

Eyoolya
Eyoolya etthu emosa entthuna atthu ootheene.
Aana ahaana olya nnene niwoko anniphavela ookhalana ephome yincipale.
Ephome yincipale ni yooreera ti ennivaha okumi ni ikuru.
Muhiliyale wiira okumi, ikuru ni ephome sootheene siri muyoolyani yele enilyahu.

Mwaapu woopwexiwa
Emaara avenyale amaama erowaka omuro, yamurumale Amina wi arapihe mwaapu mukhaani wa muhusi.
Okhala wi Amina anvoreyiwa muru ni ettekuxa, ni tho, aamuthukumela, aahivuluxa mwaapu ole, ophweeya, emaara aarowawe wiiyaathi munaapeyiwa.
Khalayi mmwaapuni mwiiyaathiwa mmiso.
Nootthika amaama, Sawasawa aaleela wi aAmina aapwexa mwaapu ori mwaavuluwa variye anovoreiwa ettekuxa.

Pankwe a ataata
Ataata aakhalana pankwe aya amuthummaaya khalayeene.
Kwekwe annimopa vate waya okathi ontthekuliwa.
Ni tho mahiku makina anneetta mukwaha anarowa omoopa mittetthe mikina.
Vano pankwe a ataata ovara mukwitha okhala wi ti akhalayi.

Ematta ya aHaawa
AHaawa yaahikhalana ematta aya oSawasawa. 
Mahiku ooteene yaavenya oxaaka erowaaka omatta. Ematta ya aHaawa yaari ya nvuka.
Nvuka waahiitthwa, maxi aHaawa ahinapacera othikila, apalame yaahipacera ohonona. 
Arokora aya aHaawa yaawonnaya apalame ale, yaahupuwela yoowiira.
Yaahipakasa isinyawu ni ikofyo saya. 
Yaahihela onyoma mmirini saari vakhiviru va ematta.
Ipalame saanoova isinyawu iye, sinatthyawela mmirini mmwe mwaari onyoma. 
Siiso, ematta ya aHaawa yaahoopowa. 

Amina ookuha muno
Nxekuwa wa olelo, Amina ookuha muno wa maasi mphironi akhumaka weehimeni mwaha oroolummwa ni enowa eniitthaniwa evili.
Vaavale, enowa ele khutthyawela mmatta mulimmwe marapo ni navanka munceene. 
Vaavale, Amina khumora, khinanla mwaha wa onvoreya ekatha yuulupale.
Amina khuvenya iipulelaka arowaka owaani.
Noophiya owaani, apaapa awe Amina, aMuleva, yaahirowa wa akulukhano opheela murette wi emuloole mwana aya.
Akulukhano ale noomala othipa murette ole yaahaaleela awo wi yaapeye toko.
Vaavo, Amina ahilooliwa nikokho nawe.
AMuleva ahaaleela amusi aya otheene wi ola mwaakha wa iretta, ovele ni ttekenya.
Ahaaleela wi awo yeetteke saana.
Ttekenya onkhala vathi, ohaana owara ixapattho.

Sayiti ongonga
Sayiti ohiyu aaningonga.
Amaama awe yaahinvenxa voosiisu wi akasoope imompe. 
Owo aahirowa ntakhwani* ociha inama iye. 
Noohokolowa ntakhwani, Sayiti aahirupa vamukhacuni.
Arupaka, aahipacera ongonga.
Naahirwa ningongolo nimuluma vaphulani.
Sayiti aahinanariwa, aavenya aniiva ningongolo nne.
Ohiyu-ti-ohiyu, Sayiti aamungonga vanceene okathi waarupaawe.

Mwakha wa elimwe
Okathi wa iyaakha muloko ni tthaaru ivinre, oNaholokho, muttetthe wa waNxilo, yaatthowa epula ni tho, yaahiluwa maxeeni, ntoko: itthepo, amwatto, inari ni ahavara.
Mmattani soowaliwa sootheene saahookhwa, ikina saahuuma mwaha wa nsuwa, ikina saahinyaanyeya wala saahiputtheya mwaha wa ophwatiwa ni inama.
Ohiya soowaaliwa, maasi nave yaahiwelela mmapuroni mootheene.
Khikhumelela etala yaaruuhale olatta ni otikiniheya wa atthu ootheene, variyari wa elimwe yeele.
Atthu yaahivelavela.
Maasi yaaphwanyaneya ottayiwene. 
Nsuwa naamoopa kavi, maxeeni yaaritha nthele wa malavi-vo.

Sayiti aahiheya ekhwali
Nihiku nimosa Sayiti aahirowa ntakhwani. Owo aahiheya ekhwali.
Nipuro nne naaheyiwe ekhwali aahivira namwiiye. 
Namwiiye ole aahikuxa ekhwali ele ekhwaale. Eettaka ni ephiro aahimphwanya Sayiti. 
Sayiti aahinkoha:
– Mwenye, ekuxaleenyu eyo kahiyo ekhwali aka?
Namwiiye khwiira: 
– Kihiyena.
Sahiti ahemerera.

Xapila ni Makhero
Xapila ni Makhero yaari mutthu ni muhima awe. 
Xapila aahikhalana amwaara awe ni anamwane awe.
Makhero aahikhweliwa.
Eyaakha emosa khiyaarupale saana epula yaahaavo etala. 
Xapila aarina ematta awe ni Makhero aarina ematta awe. 
Khuta mutthu aahihepha soolya sawe khuhela mmukwakhwani.
Ohiyu Makhero aahikela wuupuwela:
– Eyaakha ela etala; muulupale aka kharina soolya sinci, kinrowa ohavula makhaka ethokwa emosa kiitthele mmukwakhwani wawe.
Siiso Xapila aahuupuwela:
– Muhima aka khorina soolya sinci, owo onrowa okhwa etala, kinrowa ohavula makhaka ethokwa emosa kintthele mmukwakhwani wawe. 
Khuta mutthu aahivenya ohiyu khwiiraka siiso mpaka nihiku nimosa okumana.

Mukimeele mmiso
– Soomo, mukimeele mmiso.
– Mmiso wa xeeni?
– Mmiso wa nakhuwo.
– Moowaana ethokwa?
– Nkiwaanale; munrowa okivaha ethokwa?
– Aayo!
– Nnaakithepya nyuwo.
– Nkinoothepyani. Rowelani ethokwa.
– Paahi, kinaawa kinrowela ethokwa